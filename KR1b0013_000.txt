# -*- mode: mandoku-view -*-
#+TITLE: 增修東萊書說
#+DATE: 2015-09-23 09:35:56
#+PROPERTY: JUAN 0
<pb:KR1b0013_WYG_000-1a>¶
欽定四庫全書　　　　　經部二¶
　増修書説　　　　　　　書類¶
　　提要¶
　　　　(臣/)等謹案増修書説三十五卷宋吕祖謙撰¶
　　　　其門人時瀾増修通考云十卷趙希弁讀書¶
　　　　附志云六卷悉與此不合盖彼乃祖謙原書¶
　　　　未經時瀾所補者其時尚未成編傳鈔者隨¶
　　　　意分卷故二家亦互異耳祖謙原書始洛誥¶
<pb:KR1b0013_WYG_000-1b>¶
　　　　終秦誓其召誥以前堯典以後則門人雜記¶
　　　　之語録頗多俚俗瀾始刪潤其文成二十二¶
　　　　卷又編定原書為十三卷合成是編王應麟¶
　　　　玉海稱林少穎書説至洛誥而終吕成公書¶
　　　　説自洛誥而始盖之奇受學于吕居仁祖謙¶
　　　　又受學于之奇本以終始其師説為一家之¶
　　　　學而瀾之所續則又終始祖謙一人之説也¶
　　　　瀾婺州清江人厲鶚宋詩紀事収其詩一篇¶
<pb:KR1b0013_WYG_000-2a>¶
　　　　而不能舉其仕履考周必大平園集有祭瀾¶
　　　　文稱從政郎差充西外睦宗院宗學敎授而¶
　　　　瀾自序則稱以西邸文學入三山監丞盖作¶
　　　　是書時為監丞其後則以敎授終也吳師道¶
　　　　曰清江時鑄字夀卿吕成公同年進士與弟¶
　　　　鋹率羣從弟子十餘人悉從公遊若澐若瀾¶
　　　　若涇尤時氏之秀成公輯書説瀾以平昔所¶
　　　　聞纂成之今所行書𫝊是也然則是書一名¶
<pb:KR1b0013_WYG_000-2b>¶
　　　　為書𫝊矣又朱彞尊經義考是書三十五卷¶
　　　　之外又别出時瀾増修書説三十卷並注曰¶
　　　　存今三十卷者未見不知所據何本也乾隆¶
　　　　四十四年九月恭校上¶
　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　　總　校　官　(臣/)　陸　費　墀¶
<pb:KR1b0013_WYG_000-3a>¶
欽定四庫全書¶
　增修東萊書説原序¶
生蒸民而理之皆天也綱三常五以範人事君師賛焉¶
出為大綱小紀公卿大夫士而等級維之然後以化以¶
育以立人而天成地平而位三才時有先後道有升降¶
是以為二帝三王而虞夏殷周之書作經生襲陋病不¶
能窺也東萊夫子講道于金華首攄是書之藴門人寳¶
之片言隻字退而識録見者恐後亟以板行家藏人誦¶
<pb:KR1b0013_WYG_000-3b>¶
不可禁禦夫子謂俚辭閒之繁亂複雜義其隠乎修而¶
定之瀾執經左右面承修定之㫖曰唐虞三代之氣象¶
不著於吾心何以接典謨訓誥之精微生乎百世之下¶
陶於風氣之餘而讀是書無怪乎白頭而如新也周室¶
既東王跡幾熄流風善政猶有存者於横流肆行之中¶
有閒見錯出之理辨純于疵識真于異此其門邪仲尼¶
定書厯代之變具焉由是而入可以覩禹湯文武之大¶
全矣自堂徂奥以造帝者泝而求之于秦誓始至于洛¶
<pb:KR1b0013_WYG_000-4a>¶
誥而工夫之不繼悲夫書説之行于世終狐裘而羔袖¶
瀾以西邸文學入三山監丞全州鄭公肈之臭味傾盖¶
謂瀾東萊說經其純不可得而見者莫如書説子盍補¶
其餘工瀾謝不敢僭曰子師之書非子誰責且所欲修¶
者門人識録之陋耳而後師之說明子何嫌於是記憶¶
舊聞如對夫子伏而讀之清其俚辭芟夷繁亂剪截複¶
雜俾就雅馴至於㫖意所出毫髮巳見罔敢參與嗚呼¶
上帝臨女此義可不存邪同焉者曰猶不韙乎異焉者¶
<pb:KR1b0013_WYG_000-4b>¶
曰安用是或察焉取未修之書合而觀乃免開禧丁夘¶
十有一月日南至門人金華時瀾書¶
<pb:KR1b0013_WYG_000-5a>¶
書篇名¶
　虞書五篇¶
　　　堯典　　　　舜典　　　　　大禹謨¶
　　　臯陶謨　　　益稷¶
　夏書四篇¶
　　　禹貢　　　　甘誓　　　　　五子之歌¶
　　　𦙍征¶
　商書十七篇¶
<pb:KR1b0013_WYG_000-5b>¶
　　　湯誓　　　　仲虺之誥　　　湯誥¶
　　　伊訓　　　　太甲上　　　　太甲中¶
　　　太甲下　　　咸有一徳　　　盤庚上¶
　　　盤庚中　　　盤庚下　　　　說命上¶
　　　說命巾　　　說命下　　　　髙宗肜日¶
　　　西伯戡黎　　微子¶
　周書三十二篇¶
　　　泰誓上　　　泰誓中　　　　泰誓下¶
<pb:KR1b0013_WYG_000-6a>¶
　　　牧誓　　　　武成　　　　　洪範¶
　　　旅獒　　　　金縢　　　　　大誥¶
　　　微子之命　　康誥　　　　　酒誥¶
　　　梓材　　　　召誥　　　　　洛誥¶
　　　多士　　　　無逸　　　　　君奭¶
　　　蔡仲之命　　多方　　　　　立政¶
　　　周官　　　　君陳　　　　　顧命¶
　　　康王之誥　　畢命　　　　　君牙¶
<pb:KR1b0013_WYG_000-6b>¶
　　　冏命　　　　吕刑　　　　文侯之命¶
　　　費誓　　　秦誓¶
十例¶
　　　典　謨　貢　歌　誓　誥　訓　命　征¶
　　　範¶
<pb:KR1b0013_WYG_000-7a>¶
君臣名號¶
　　唐虞¶
　君　堯　舜¶
　臣　羲仲　羲叔　和仲　和叔　放齊　四岳¶
　　　驩兠　共工　鯀　伯禹　后稷　契　臯陶¶
　　　垂　殳　斨　伯與　伯益　朱　虎　熊¶
　　　羆　伯夷　夔　龍　丹朱　瞽瞍　象¶
　　　十二牧　三苖¶
<pb:KR1b0013_WYG_000-7b>¶
　　夏¶
　君　禹　啓　太康　仲康　桀¶
　臣　益　羲和　有扈氏　五子　后羿　𦙍侯¶
　　商¶
　君　契　成湯　太甲　沃丁　太戊　仲丁¶
　　　河亶甲　祖乙　盤庚　髙宗　受¶
　臣　伊尹　汝鳩　汝方　誼伯　仲伯　仲虺¶
　　　咎單　伊陟　疑至　臣扈　原　巫咸¶
<pb:KR1b0013_WYG_000-8a>¶
　　　巫賢　甘盤　傅說　祖已　祖伊　微子¶
　　　箕子　比干　商容　膠鬲　葛伯¶
　　周¶
　君　稷　公劉　太王　王季　文王　武王¶
　　　成王　康王　穆王　平王¶
　臣　周公　太公　召公　巢伯　管叔　蔡叔¶
　　　武庚　唐叔　康叔　虢叔　閎夭　㪚宜生¶
　　　泰顛　南宫适　霍叔　蔡仲　蘇公忿生¶
<pb:KR1b0013_WYG_000-8b>¶
　　　榮伯　君陳　芮伯　彤伯　畢公髙　衛侯¶
　　　毛公　仲桓　南宫毛　齊侯吕伋　君牙¶
　　　伯冏　吕侯　晉文侯　魯侯伯禽　秦穆公¶
　　　晉襄公¶
<pb:KR1b0013_WYG_000-9a>¶
　東萊禹貢圗說¶
　　　徐¶
東至海北至岱南及淮曽氏徐之西濟為界故爾雅濟¶
東曰徐¶
　　　青¶
東北據海西南距岱曽氏南與徐以岱為界西與兖以¶
濟為界¶
　　　兖¶
<pb:KR1b0013_WYG_000-9b>¶
東南據濟西北距河¶
　　　冀¶
東西南至河¶
　　　雍¶
西距黒水東距河¶
　　　豫¶
西南至荆山北距河¶
　　　梁¶
<pb:KR1b0013_WYG_000-10a>¶
東據華山之南西距黒水¶
　　　荆¶
北據荆山南盡衡山之陽¶
　　　揚¶
北至淮東南至于海¶
　　　九河¶
顔師古曰九河又合為一名為逆河言相迎受也海渤¶
海也大史公河渠書及漢孔氏皆以為入渤海河渠書¶
<pb:KR1b0013_WYG_000-10b>¶
注云河入海當在碣石漢武帝元光三年河決東郡更¶
注渤海禹時不注渤海也恐入碣石之說是以冀州曰¶
夾右碣石入于河也王肅云同逆一大河納之海鄭玄¶
云下尾合名為逆河盖是合大河之尾同入碣石海也¶
　　　灉沮¶
史記正義鄭𤣥云灉沮相觸合入雷夏¶
　　　漯¶
唐孔氏曰自漯入濟自濟入河周希聖曰由濟入漯由¶
<pb:KR1b0013_WYG_000-11a>¶
漯入河林三山曰按經文不見濟漯相通之道要之二¶
水不必相通皆可以入河也¶
　　　大野¶
曽書不名澤者以其蓄而復流¶
　　　菏澤¶
此間當有支河通淮泗逹南河也不然則經何以曰浮¶
于淮泗逹于河東坡三山辨之甚明¶
　　　洛¶
<pb:KR1b0013_WYG_000-11b>¶
按地志出商州洛南縣西冢嶺山東故言自熊耳者非¶
洛源明矣¶
　　　荆山¶
曽書謂之南荆¶
　　　漢¶
自嶓冢東南至大别漢之源流在焉在江北鄭氏所謂¶
次陽列蓋自梁而入荆者也先儒則以為南條¶
　　　太華¶
<pb:KR1b0013_WYG_000-12a>¶
薛書云跨四州¶
　　　鳥鼠¶
酈氏云出南谷山渭源也在鳥鼠西北許慎云出隴西¶
首陽亭南谷故言自鳥鼠者非渭源也¶
　　　朱圉¶
曽氏云以經之序考之朱圉當在西傾東鳥鼠西史氏¶
地志言朱圉在天水冀縣北則朱圉乃在鳥鼠東如志¶
所言則經當曰西傾鳥鼠朱圉矣若此者皆志之誤¶
<pb:KR1b0013_WYG_000-12b>¶
　　　西傾¶
曽書云西傾南桓水出焉西傾雍州山桓梁州水也¶
　　　積石¶
河出崑崙皆隠伏地中按山經曰積石下有石門河水¶
冒之以西南流則積石雖非河源以上流隠伏於積石¶
西則無所用道至積石而後出故為導河積石疏云河¶
源不始於此記其施功處¶
　　　三江¶
<pb:KR1b0013_WYG_000-13a>¶
史記正義云在蘓州東南三十里名三江口一名松江¶
古笠澤江一名上江一名東江一名下江一名婁江於¶
其分處號曰三江口林三山云自豫章而下入于彭蠡¶
而東入海者為南江自蜀岷山至于九江彭蠡以入海¶
為中江自嶓冢導漾東流為漢至匯澤為彭蠡以入海¶
為北江三江自彭蠡以上為二自夏口以上為三江漢¶
合於夏口而與豫章之江皆匯於彭蠡則三為一至于¶
秣陵京口以入於海不復三矣予以經考之自嶓冢導¶
<pb:KR1b0013_WYG_000-13b>¶
漾至南入于江南江也東匯澤為彭蠡東為北江入于¶
海北江也岷山導江而下中江也然必于揚州言者盖¶
揚距海且属下流故以記其江之入也震澤厎定者徃¶
徃三江未入之初水勢汗漫震澤不能無害今既入則¶
厎定冝矣史記正義所言殆後世因太湖旁有三水遂¶
以為三江必非禹所謂三江也不可以為然也¶
　　　彭蠡¶
薛書云東匯澤為彭蠡自湖口以東江匯同流而謂之¶
<pb:KR1b0013_WYG_000-14a>¶
北江中江者以今江西言之謂之北江荆揚言之謂之¶
中江¶
　　　敷淺源¶
孔氏𫝊一名傅陽山在豫章界輿地記在江州徳安縣¶
　　　雲夢¶
正義案地理志南郡華容縣南有雲夢澤雲夢之澤每¶
處有名子虚賦云八百里則此澤跨江南北¶
　　　沱潛¶
<pb:KR1b0013_WYG_000-14b>¶
蘇氏曰南郡枝江縣有沱水尾入江華容縣有夏水首¶
出江尾入沔此荆之沱潜也蜀郡郫縣江沱及漢中安¶
陽皆有沱水潛水尾入江漢此梁之沱潛也孔安國曰¶
沱潛𤼵源梁州入荆州孔穎逹曰雖於梁州合流還於¶
荆州分出如濟水入河還從河出也林三山曰據爾雅¶
水自江出為沱自漢出為潛是凢水之出於江漢者皆¶
有此名也出於荆州者荆之沱潛水出於梁州者梁之¶
沱潛也要之皆是自江漢而出也以予觀之蘇之說則¶
<pb:KR1b0013_WYG_000-15a>¶
太離三山之說則太合頴逹之說又離合之兩失也豈¶
有荆梁相去數千里既合而分猶能辨其此為沱為潛¶
也故當以孔安國之說為正¶
　　　和夷¶
曽書云謂自嚴道以西地名和川夷人居之¶
　　　九河¶
黄河之流既大至河東河西之境又受沔渭洛諸水其¶
勢奔激北至冀兖之界播為九河所以殺其勢也爾雅¶
<pb:KR1b0013_WYG_000-15b>¶
載其名一曰徒駭二曰太史三曰馬頰四曰覆釜五曰¶
胡蘇六曰簡潔七曰鈎盤八曰鬲津其一不名者河之¶
經流也漢許商言徒駭最北鬲津最南徒駭是河之本¶
道東出分為八齊小白塞之為一自河間弓髙以東至¶
平原鬲津徃徃有其遺處蓋塞其支流併歸徒駭也案地¶
里志皆在渤海平原之間許商又云九河相去纔三百¶
里¶
　　　灉漯¶
<pb:KR1b0013_WYG_000-16a>¶
𫝊謂禹以河所從來髙水湍悍難以行平地數為敗乃¶
釃二渠以引其河北載之髙地過降水大陸播為九河¶
所謂載之髙地者謂行河流於西土之旁也二渠者灉¶
水受隂溝中東入於泗漯水出武陽之東北至千乗入¶
海漯灉二渠皆首受河水也其北則又播之為九皆所¶
以殺其湍悍之勢也林三山曰二渠之事不見於經難¶
以考證¶
　　　淮沂¶
<pb:KR1b0013_WYG_000-16b>¶
淮出南陽平氏之胎簪山至淮浦入於海盖淮源出豫¶
境至揚徐之間始大其為患尤在於徐故淮之北則於¶
徐言之也沂水出泰山葢縣艾山之南至下邳西南入¶
于泗則沂之源委亦皆在徐矣¶
　　　淮泗逹河¶
蘇氏據歴代事以證此言最為詳備葢近世言汴水者¶
皆以為起於隋時故蘇氏辨之以謂自淮泗入河必道¶
于汴說者謂隋煬帝始通汴入泗禹時無此水以疑禹¶
<pb:KR1b0013_WYG_000-17a>¶
貢之言案前漢書項羽與漢約中分天下割鴻溝以西¶
為漢以東為楚文穎注云於滎陽下引河東南為鴻溝¶
以通於宋鄭陳蔡曺衛與洛汝淮泗㑹于楚即今官渡¶
水也魏武與袁紹相持於官渡乃楚漢分裂之地盖自¶
秦漢以來有之安知非禹迹邪禹貢九州之末皆記入¶
河水道而淮泗獨不能入河帝都所在理不應爾意其¶
必開此道以通之其後或為鴻溝或為官渡或為汴上¶
下百餘里間不可必知然皆引河水而注之淮泗也故¶
<pb:KR1b0013_WYG_000-17b>¶
王濬伐吴杜預與之書曰足下既摧其西藩當徑取秣¶
陵自江入淮逾於泗汴泝河而上振旅還都亦曠世一¶
事也王濬舟師之盛古今絶倫而自泗汴泝河可以班¶
師則汴水大小當不減於今又足以見秦漢魏晉皆有¶
此水道非煬帝創開也蘇氏此言足以補先儒之闕遺¶
而訂後世之誤矣曽書云水自河出為灉許慎曰河灉¶
水在宋又曰汳水受陳留浚儀隂溝至䝉為灉水東入¶
于泗則淮泗之可以逹于河者以河灉之至于泗也許¶
<pb:KR1b0013_WYG_000-18a>¶
慎又曰泗受濟水東入淮盖泗水至大野而合濟然則¶
泗之上流自濟亦可通河也以予觀之世代久逺難以¶
考證濟灉與淮泗逺甚曽說不知何所據而云蘇說有¶
可信之理然不載於經者蓋其微小不煩禹之治者不¶
與故也不然則天下之大豈止如禹貢所言而止哉¶
　　　碣石¶
輿地記在平州石城縣海傍其石碣然而立故名之也¶
　　　青徐汶水¶
<pb:KR1b0013_WYG_000-18b>¶
曽書云汶水有二出萊蕪原山西南入濟者徐州之汶¶
也出於朱虚太山北又東北入於灉者青州之汶也濟¶
之入海在青州之西則因浮於汶以逹之也¶
　　　滎澤¶
孔安國云濟入河並流數里而南截河又並流數里溢¶
為滎澤在敖倉東南孔穎逹推安國說以河濁濟清南¶
出還清故可知也正義云澤名今塞為平地滎陽民猶¶
謂其處為滎澤通典云今濟不復入滎薛書云泛溢則¶
<pb:KR1b0013_WYG_000-19a>¶
南北皆被為滎孔頴逹以跨河南北既曰溢為滎跨南¶
北未可知曽書云以事辭考之¶
　　　雷首析城¶
曽氏云以事辭考之則雷首當在壺口之東析城當在¶
王屋之西史氏地理志言雷首在蒲坂則在壺口之南¶
析城在濩澤則在王屋之北非其條矣¶
　　　龍門¶
魏志地記曰梁山北有龍門山大禹所鑿呂不韋曰龍¶
<pb:KR1b0013_WYG_000-19b>¶
門未闢呂梁未鑿河出孟門之上大溢逆流無有丘陵¶
髙阜大禹既通謂之孟門則壺口孟門之東山也龍門¶
在梁山北則梁山龍門之南山也以是考之其先大河¶
出孟門之上横流别出則東之壺口南之梁山西之&KR0302;¶
山皆墊於水矣¶
　　　岍岐荆¶
岍岐荆皆在渭水北東行逾河分二枝一自壺口至太¶
岳一自厎柱至王屋合于太行折北至恒山折東至碣¶
<pb:KR1b0013_WYG_000-20a>¶
石先儒所謂北條鄭氏所謂隂列盖自雍入冀者也¶
　　　西傾　太華　熊耳　陪尾¶
西傾至太華皆在渭水南東出河南熊耳至陪尾先儒¶
所謂中條鄭氏所謂次隂列盖自雍而入豫者也¶
　　　弱水¶
酒泉郡之西燉煌郡亦有流沙故顔師古及二孔皆以¶
為弱水至此流沙弱水之導既至合黎至燉煌之流沙¶
則是弱水之經流不應言餘波也據地理志張掖郡居¶
<pb:KR1b0013_WYG_000-20b>¶
延縣注云居延澤在東北古文以為流沙或言以為自¶
張掖西至酒泉復入張掖酒泉之流沙必無是理陳少¶
南云弱水之正者西入合黎其餘則北入流沙爾以少¶
南之說考之庶幾可以見餘波二字而諸家之說皆不¶
及此¶
　　　江淮¶
禹之時江未有入淮之道自揚州入帝都則必由江入¶
海入淮泗至吳王夫差掘溝通水與晉㑹于黄池然後¶
<pb:KR1b0013_WYG_000-21a>¶
江淮始通¶
　　　淮夷¶
鄭氏云謂淮水上之夷¶
　　　東陵¶
薛書云今江州蘄州間也¶
　　　桐柏¶
本出胎簪山曰自桐柏非源也¶
　　　岷山導江¶
<pb:KR1b0013_WYG_000-21b>¶
自岷山之陽東南至衡山過九江折東北至敷淺原江¶
之源流在焉鄭氏所謂正陽列蓋自梁而入荆揚者也¶
先儒亦以為南條¶
　　　嶓冢岷山¶
先儒皆以為南條二山首尾本不相屬此鄭氏所以有¶
正陽列次陽列之說而并西傾岍岐二條而分為四列¶
也¶
　　　王屋¶
<pb:KR1b0013_WYG_000-22a>¶
曾書云沇水源其出非一始出王屋既出而伏又出於¶
陶丘又出於温之西北平地有二源薛書云濟流謂之¶
沇¶
　　　壺口¶
禹未治水前梁岐壺口地本相屬因禹闢之而後二山¶
為河所絶故既載壺口而後梁岐始為雍州矣林三山¶
云於壺口之西闢孟門而始事於壺口於梁山之北闢¶
龍門而終事於梁山而以餘功及其山焉¶
<pb:KR1b0013_WYG_000-22b>¶
　　　龍門上口¶
酈道元云北屈之西南有孟門山龍門之上口也¶
　　　沮¶
地理志與龍門同¶
　　　渠搜¶
薛書云漢朔方有渠搜縣今夏州¶

